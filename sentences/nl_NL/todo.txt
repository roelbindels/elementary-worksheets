‘Een prachtkarretje,’ zei de heks stralend. ‘Zodra ik
uitgerust ben, ga ik het proberen. Maar eerst tover ik
iets te drinken voor jullie.’ Ze ging naar binnen.
‘Ik kom zo,’ zei de egel. ‘Ik haal vast een paar takken.’
Hij pakte het touw en holde het bos in.
Hij liep naar een heuveltje, vlak bij het ven. Hij trok
het karretje naar boven en klom erin.
‘Rijden maar!’
Het karretje bleef staan.
De egel schudde heen en weer. Het karretje rolde
naar voren en daar ging het naar beneden, het heuveltje
af.
‘Jaaaaaa!’ schreeuwde de egel.
Toen het karretje stilstond, stapte hij uit en trok het
weer naar boven.
‘Jaaaaaa!’ Daar ging hij weer.
‘Jaaaaaa!’ En nog eens.
Maar deze keer stopte het karretje niet. Het rolde
door, het bospad af. Het hotste over de takken en het
bonkte door de kuilen.
‘Ho!’ riep de egel. ‘Stop! Ik wil eruit!’
Maar het karretje reed verder, recht naar het hutje van
de boze heks.
‘Stop nou!’ riep de egel. ‘We botsen tegen de deur!’
Hij sloeg zijn handen voor zijn ogen.
Op het laatste moment zwaaide de deur open en het
karretje reed naar binnen. Het stopte voor de tafel,
waar de heks en de haas bessensap zaten te drinken.
‘Zo egeltje,’ grinnikte de heks. ‘Waar zijn die takken
nou?’
De egel klom bleek uit het karretje. ‘Welke takken?’
‘Je ging toch takken voor me halen? Of ging je alleen
maar stiekem in mijn karretje rijden?’
‘Nee, echt niet, eerlijk niet. Ik ging takken zoeken op
het heuveltje bij het ven. Maar toen werd ik een beetje
moe en toen ging ik heel even in het karretje zitten
en toen reed het ineens weg.’
13
‘Jaja. Dat zal wel.’
‘Hier is je bessensap,’ zei de haas gauw.
De egel dronk achter elkaar zijn glas leeg.
‘Lekker. Mag ik nog meer?’
‘Nee,’ zei de heks en ze stond op. ‘Ik ga takken halen.
Met mijn eigen mooie karretje.’
‘We helpen u wel,’ zei de haas.
‘Hoeft niet. Ik heb nu toch een karretje?’
De heks pakte het touw en liep neuriënd naar buiten.
De haas en de egel wandelden naar huis.
‘Dat ging lekker hard,’ vertelde de egel. ‘Ik vloog zo,
zoef! het heuveltje af.’
‘Je had wel tegen een boom kunnen rijden,’ bromde
de haas.
‘Welnee. Ik reed recht naar het pad en…’
‘Ieieieh!’ gilde een hoge stem.
Geschrokken bleven de haas en de egel staan.
‘Dat was de boze heks!’
‘Zou ze gevallen zijn?’
‘Ieieieh!’
‘Daarheen!’ riep de haas. ‘Bij het ven,’ en hij rende
weg.
‘Kijk uit!’ riep de egel. ‘Daar komt ze!’
De haas sprong opzij.
‘Ieieieh!’
Daar raasde de heks in haar karretje de helling af. Een
eind verderop kwam ze tot stilstand.
De haas en de egel renden naar haar toe.
14

Van de andere kant kwam de uil met grote slagen
aanvliegen.
‘Wat gebeurt er? Ik hoorde gillen en…’
Verbaasd staarde hij naar de heks in het karretje.
‘De heks was een beetje moe,’ legde de haas uit. ‘En
toen ging ze even zitten en…’
‘En toen zoef!’ riep de egel.
‘Zoef,’ zei de heks tevreden.
Ze stapte uit het karretje en duwde het naar de haas.
‘Nou mag jij.’
16
Fiejuut!
In het hutje van de boze heks pruttelde een toverdrank.
De heks strooide een handvol dennennaalden in de
pan en roerde.
De toverdrank werd helder groen.
‘Mooi,’ mompelde de heks. ‘Dat ziet er goed uit.’
Ze keek in haar toverboek en pakte een fles.
‘En nu heel voorzichtig. Drie druppels. Geen druppeltje
meer, want dan gaat het mis.’
Ze hield de fles langzaam scheef boven de ketel.
‘Eén…
Twee…
Dr…’
FIEJUUT!
17
De heks maakte een luchtsprong en de fles stroomde
leeg in de ketel.
Wit van schrik keek de heks om.
De egel stond achter haar.
‘Ik kan op mijn vingers fluiten!’ riep hij trots. ‘Van de
haas geleerd. Hard, hè?’
De heks slikte en staarde hem aan.
‘Het is niet zo moeilijk,’ zei de egel. ‘Kijk, je doet je
vingers zo, en dan… FIEJIET! FIEJOET!’
‘Hou op!’ gilde de heks.
‘Ik houd al op. Maar ik wou het je even laten horen.
Krijg ik nou een snoepje?’
‘Een snoepje,’ zei de heks hees. ‘Een snoepje! Weet je
wel wat je gedaan hebt?’
‘Gefloten,’ zei de egel verbaasd. ‘Zal ik nog eens?’
‘Nee! Je hebt mijn toverdrank laten mislukken! En hij
was bijna klaar. Bijna!’
De heks zwaaide met de lege fles.
‘Maar ik deed niks.’
De egel ging op zijn tenen staan en keek in de ketel.
‘Dat ziet er toch goed uit? Mooi bruin.’
‘Mooi groen moet hij zijn,’ knarsetandde de heks.
‘En hij wás groen. Er moest nog maar één druppeltje
bij.’
Met een klap zette ze de fles op tafel.
‘O… Zal ik even helpen met een nieuwe?’
‘Dat kan niet meer,’ zuchtte de heks. ‘De fles is leeg.’
‘Mag ik dan een snoepje?’
18
‘Hoe durf je om een snoepje te vragen! Ik verander je
in een snoepje.’
De heks bladerde driftig in haar toverboek. ‘Daar
moet een spreuk voor zijn. Maar waar?’
‘Maar ik deed het toch niet expres!’ riep de egel. ‘Ik
wou je alleen maar laten horen, hoe
goed ik kan fluiten.’
De heks deed het toverboek dicht.
‘Dat is waar,’ zei ze langzaam.
‘Je deed het niet expres.’
Ze pakte een stopfles uit de kast
en haalde er een wit bolletje uit.
‘Hier heb je een snoepje. Dan
kun je tenminste even niet fluiten.’
De egel stak het bolletje in zijn
mond.
‘Mmm, lekker. Dat smaakt naar anijs.’
‘En nu naar buiten,’ zei de heks. ‘Ik wil je voorlopig
niet meer zien.’ Ze grinnikte vals.
‘Mag ik nog een snoepje?’
‘Ga weg!’
De egel huppelde naar buiten.
Naar de uil, dacht hij. Die heeft het nog niet gehoord.
De uil zat op een tak, met zijn ogen dicht.
FIEJUUT!
De uil schrok op. ‘Wat? Wat? Wat?’
Hij keek naar beneden, maar hij zag niemand.
‘Wie is daar?’
19
‘Ik!’ riep de egel. ‘Ik kan op mijn vingers fluiten.
Hoor maar.’
FIEJIET!
De uil keek zoekend naar het pad.
‘Egel? Waar ben je? Kom achter die boom vandaan.’
‘Welke boom? Ik ben hier, midden op het pad.’
De uil fladderde naar beneden en keek om zich heen.
‘Waar dan?’
‘Hier! Vlak voor je.’
De uil deed een stap naar voren.
‘Au!’ riep de egel. ‘Kan je niet uitkijken?’
‘Ik… ik zag je niet,’ stotterde de uil. ‘En ik zie je nog
steeds niet. Zou er iets met mijn ogen zijn?’
20
‘Kijk dan, ik ben gewoon hier.’ De egel trok de uil
aan zijn vleugel. ‘Hee…’
‘Wat is er?’
‘Ik zie mezelf niet,’ zei de egel met een klein stemmetje.
‘Mijn hand is weg. Ik ben helemaal weg.’
De uil knikte. ‘Dat dacht ik al. Het ligt niet aan mijn
ogen, het ligt aan jou. Je bent onzichtbaar.’
‘Met wie sta jij te praten?’ vroeg de haas, die ineens
achter hem stond.
‘Haas!’ riep de uil opgelucht. ‘We wilden net naar je
toe gaan.’
‘We? Wie dan nog meer?’
‘Ik!’ riep de egel.
De haas keek om zich heen.
‘Hier sta ik,’ zei de egel en hij gaf de haas een duw.
‘Ik ben ineens onzichtbaar.’
‘Egel! Maar… maar hoe kan dat nou?’
‘Ik dacht eerst, dat er iets met mijn ogen was,’ vertelde
de uil. ‘Maar er was iets met de egel.’
‘Ben je soms bij de heks geweest?’ vroeg de haas.
‘Ja,’ zei de egel klagend. ‘Ik floot op mijn vingers en
toen mislukte haar toverdrank en toen gaf ze me een
snoepje.’
‘Een snoepje,’ zei de haas. ‘Aha.’
‘Wat voor een snoepje?’ vroeg de uil.
‘Een wit bolletje. Lekker. Smaakte naar anijs.’
‘Anijs,’ mompelde de uil. ‘Ook dat nog.’
‘Dan zit er maar één ding op,’ zei de haas. ‘We moe-
21
ten naar de heks, om te vragen of ze je weer zichtbaar
wil toveren.’
‘Maar dan geeft ze ons ook zo’n snoepje,’ zei de uil.
‘Daar zijn we zelf bij. Kom mee. Op naar de heks.’
Onderweg kwamen ze de eekhoorn tegen. Hij rolde
een grote noot voor zich uit.
‘Hoi eekhoorn,’ zei de haas in het voorbijgaan.
‘Hoi haas, dag uil. Hola!’ De eekhoorn smakte voorover
op de grond.
‘Wat doe je?’ riep de uil.
De haas trok hem overeind. ‘Viel je ergens over?’
‘Mijn noot is weg,’ zei de eekhoorn verbaasd. ‘Ik rol gewoon
een noot naar mijn boom, en ineens is hij weg.’
FIEJOET!
‘Daar,’ wees de uil. ‘Daar ligt je noot. Bij die struik.’
‘Hoe kan dat nou?’ mompelde de eekhoorn.
Bij de struik giechelde iemand.
‘Hou op,’ zei de haas streng.
‘Waarmee?’ vroeg de eekhoorn.
‘Hij had het niet tegen jou,’ legde de uil uit. ‘Hij had
het tegen de egel.’
‘De egel? Waar is de egel dan?’
Maar de haas en de uil waren al doorgelopen.
‘Egel!’ riep de haas. ‘Waar ben je?’
Het bleef stil.
‘Nu is hij helemaal verdwenen,’ zei de uil ongerust.
‘Hee!’ hoorden ze en daar was de merel. ‘Hebben jullie
een appel voorbij zien komen?’
22
De haas en de uil keken elkaar aan.
‘Ik zat een appel te eten en toen floot er iemand en
ineens vloog mijn appel weg.’
‘Vloog hij?’ vroeg de uil. ‘Hoe hoog ongeveer?’
‘Zo hoog,’ wees de merel.
‘Egelhoogte,’ mompelde de haas.
‘Wat zeg je?’
‘Ik zei, dat ik geen appel heb gezien. Jij, uil?’
‘Nee,’zei de uil. ‘Geen appel, nee.’
Er kraakte iets, tussen de bomen. De dieren draaiden
zich om. Tussen de bomen zweefde een klokhuis.
‘Zou dat…’ begon de merel.
Het klokhuis bleef even in de lucht hangen. Toen
zweefde het een eindje naar achteren, en schoot met
een boog naar voren.
‘Mijn appel!’ schreeuwde de merel en hij vloog er
achteraan.
De haas liep naar voren en stak zijn hand uit.
‘Meekomen jij.’
‘Ik kom al,’ giechelde de egel. ‘Zagen jullie het gezicht
van de merel? En van de eekhoorn daarnet? Ze
snapten er niets van.’
‘Nee, natuurlijk niet,’ bromde de uil. ‘Loop liever
door.’
De egel liep mee naar de heksenhut.
De haas klopte aan en duwde de egel naar binnen.
‘Heks, hier is de egel. Kunt u hem weer zichtbaar maken?’
23
De heks keek op van haar toverboek.
‘Nee,’ zei ze humeurig. ‘Door zijn gefluit is mijn
toverdrank mislukt. Ik wil hem voorlopig niet meer
zien.’
‘Maar het is beter om hem wel te zien. Nu kan hij
van alles wegpakken.’
‘Noten en appels, bijvoorbeeld,’ zei de uil.
‘Jullie zien toch, dat ik bezig ben? Ik zoek een spreuk
om mijn toverdrank weer goed te krijgen. Kom een
andere keer maar terug. Au!’
De heks sprong op en greep naar haar hoofd.
‘Wat is er?’ vroeg de haas.
‘Wie trekt er aan mijn haar?’
‘Ik niet,’ zei de uil. ‘Ik zou niet durven.’
De heks keek naar de haas, maar die schudde zijn
hoofd.
Achter de stoel giechelde iemand.
‘Het is dat stiekeme stekelbeest!’ krijste de heks. ‘Kom
hier! Waar ben je?’
‘Als u hem weer zichtbaar tovert, wéét u waar hij is,’
zei de haas.
De heks wilde haar toverboek pakken. Maar de tafel
was leeg.
‘Mijn toverboek! Waar is mijn toverboek?’
Met een klap viel de deur dicht.
‘Mijn toverboek is gestolen!’ De heks rukte de deur
open en holde naar buiten. ‘Geef terug!’
‘Ik zie het nergens,’ zei de haas.
24
FIEJUUT! hoorden ze hoog boven de hut.
‘Daar gaat het!’ riep de uil.
‘Met uw bezem…’ zei de haas.
FIEJOET! De bezem vloog weg.
‘Hij gaat er op mijn bezem vandoor,’ jammerde de
heks. ‘Met mijn toverboek. Straks laat hij het vallen.’
‘Of hij valt zelf,’ zei de uil bang.
De heks stampte op de grond en mompelde een spreuk.
Meteen hoorden ze een suizend geluid en daar was de
bezem weer, met het toverboek erboven.
De bezem dook omlaag.
‘Au!’ riep de stem van de egel en het toverboek viel
op de grond.
De heks griste het weg. ‘Hebbes!’
‘Kon je me niet wat zachter laten landen?’ klaagde de
egel.
De haas en de uil voelden waar hij was en hielpen
hem overeind.
‘Kijk toch uit, wat je doet,’ zei de uil. ‘Je had wel neer
kunnen storten.’
25
‘Lastig prikbeest,’ schold de heks. ‘Eerst laat je mijn
toverdrank mislukken…’
‘Dat was niet expres,’ riep de egel. ‘Dat weet je ook
wel.’
‘…en dan steel je mijn toverboek en mijn bezem!’
‘Als u hem niet onzichtbaar had gemaakt, had hij dat
nooit kunnen doen,’ zei de haas.
‘Kom mee,’ gromde de heks. ‘Voor je nog meer meeneemt.’
Ze ging naar binnen, pakte de stopfles uit de kast en
haalde er een wit bolletje uit.
‘Hier. Eet op.’
‘Maar dat zijn dezelfde snoepjes,’ zei de egel.
‘Ja. Als je er één neemt, word je onzichtbaar. En
neem je er nog één, dan gaat het weer over.’
‘Hee, dat is makkelijk…’ Het bolletje zweefde uit de
hand van de heks en verdween.
‘Mmm,’ smakte de egel. ‘Lekker. Anijs.’
Gespannen keken de haas en de uil naar de plek waar
de egel moest staan.
‘Ik zie hem nog niet,’ zei de uil.
Er werd geklopt. De deur ging open en de merel
kwam binnen.
‘Heks, heb jij mijn appel betoverd? Hij vloog ineens
weg en toen… Wat doen jullie hier?’
‘We wachten op de egel,’ legde de haas uit. ‘Die is nu
nog onzichtbaar.’
De mond van de merel viel open. ‘Onz…’
26
‘Kijk niet zo dom,’ grinnikte de heks. ‘Onzichtbaar,
ja. Kan gebeuren.’
‘Waar blijft hij nou?’ vroeg de uil angstig. ‘Ik zie hem
nog steeds niet.’
‘Dat duurt altijd even,’ zei de heks. ‘Maar voor die
stopfles weer in de kast staat, kun je hem zien. Hee!
Waar is mijn stopfles?’
‘Daar gaat hij,’ wees de haas.
De stopfles zweefde naar de deur.
‘Net als mijn appel,’ fluisterde de merel.
‘Hou hem tegen!’ riep de uil. ‘Daar komt narigheid
van.’
De haas en de heks floten allebei tegelijk op hun vingers.
FIEJIEJOET!!
De stopfles viel in scherven. De witte bolletjes rolden
alle kanten op.
‘Ikkik schrok…’ stotterde de egel, die ineens bij de
scherven stond.
‘Daar ben je weer,’ zei de haas. ‘Blij je weer te zien.’
De uil haalde zijn handen van zijn oren. ‘Niet bewegen,
anders trap je in het glas. O nee, het glas is weg.’
‘De snoepjes ook,’ zei de egel. ‘Waar zijn ze nou ineens?’
‘Weggetoverd,’ zei de heks. ‘Dan kun je ze nooit
meer meenemen.’
De haas klopte haar op de schouder. ‘Heel verstandig.’
‘Gelukkig,’ zuchtte de uil. ‘Nu is alles weer in orde.’
27
‘Nog niet helemaal,’ zei de merel en hij keek naar de
egel.
‘Ik krijg nog een appel van je.’
28
Heksengevaar
Wat was de boze heks uit haar humeur, de laatste tijd!
Elke dag rende ze urenlang door het bos en dan veranderde
ze beukennoten in kastanjes en bosbessen in
frambozen.
De dieren durfden hun huis niet uit, zolang ze tierend
en stampend rondliep. Pas als het weer stil was, durfden
ze naar buiten.
De haas stond in zijn huis en luisterde.
‘Het is stil. De hele morgen al. Zou haar boze bui eindelijk
over zijn?’
Hij pakte een spons en maakte hem nat.
‘Dan kan ik eindelijk die muur schoonvegen.’
Toen hij de deur opendeed, zag hij de egel lopen.
‘Hoi egel!’ riep de haas en hij zwaaide met de spons.
‘Lekker rustig vandaag. Zou de heks uitgeraasd zijn?’
‘Ja,’ zei de egel. ‘Ik zag haar net haar hut uitkomen,
en ze keek niet boos. Ze zwaaide zelfs naar me.’
‘Gelukkig,’ zuchtte de haas. ‘Dan kunnen we tenminste
weer gewoon door het bos lopen. Ik heb er
schoon genoeg van, om thuis te zitten.’
‘Ik ook. Wat ga je met die spons doen?’
29
Voor de haas antwoord kon geven, snerpte de stem
van de heks door het bos.
‘Oeioeioei!’
‘Het is niet over,’ zei de haas. ‘Daar begint ze weer.’
‘Hoe kan dat nou?’ vroeg de egel. ‘Daarnet was ze helemaal
niet boos en ineens…’
‘Oeioeioei!’ klonk het dichterbij. Vogels fladderden
op en konijnen renden weg.
‘Ze komt deze kant op,’ zei de egel benauwd.
‘Naar binnen, gauw!’ De haas trok de egel het huis in
en deed de deur dicht.
Stampende voetstappen draafden voorbij.
‘Oeioeioei!’
‘Daar gaat ze,’ fluisterde de egel.
‘Oeioei…’ BOEM!
Ineens was het stil in het bos.
30